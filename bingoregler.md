# Bingoregler

## Kapitel 1: Justering av reglerna
### § 1
Bingoreglerna kan när som helst läggas till omröstning för att justeras.
#### § 1.1
Enkel omröstning kan enbart justera ett enskilt tecken i reglerna och kräver att minst 50 % av rösterna är för justeringen.
#### § 1.2
Avancerad omröstning kan justera reglerna helt fritt och kräver att 100 % av rösterna är för justeringen.
#### § 1.3
Då justeringen är gjord, ska detta antecknas på samtliga deltagares regler (eller annat smidigt ställe) så att allas regler överensstämmer med justeringen.
#### § 1.4
Justering av bingoreglerna påverkar inte tidigare bedömningar.
#### § 1.5
Reglerna bör under alla omständigheter och i alla enskilda ögonblick vara skrivna på god svenska, logiska, och förenliga med god sed samt gällande finsk lagstiftning.
#### § 1.6
Justering av reglerna på det sätt som anges i § 1.1-2 gäller inte ifrågavarande punkter. Omröstningsförfarandena kan alltså inte justeras.
## Kapitel 2: Bingorutornas innehåll
### § 2
Texten i en ruta är att tolka som ett kriterium för att rutan ska uppfyllas. Då kriteriet uppfylls får samtliga deltagare kryssa av rutan.
#### § 2.1
En bingorutas kriterium måste nämna en, och endast en, medlem i sällskapet.
#### § 2.2
Bingorutan i mitten är en joker, d.v.s. den utgör ett konstant uppfyllt kriterium och behöver inte separat avkryssas.
## Kapitel  3: Målsättningar och priser
### § 3
“Enkel” bingo uppnås då fem rutor i rad (horisontellt, vertikalt eller diagonalt) är avkryssade på en spelares bingobricka.
#### § 3.1
Då någon uppnår enkel bingo ska övriga deltagare ta en sup av valfri dryck till dennes ära.
### § 4
Med “dubbel” bingo avses den andra gången en deltagare uppnår enkel bingo, d.v.s. då två serier av fem rutor i rad på det sätt som anges i § 3 är avkryssade.
#### § 4.1
Då någon uppnår dubbel bingo ska övriga deltagare buga inför den som uppnåt den dubbla bingon samt ta en sup av valfri dryck.
### § 5
Med “trippel” bingo avses den tredje gången en deltagare uppnår enkel bingo på motsvarande sätt som i § 4, dock med tre serier istället för två.
#### § 5.1
Då någon uppnår trippel bingo är det dennes privilegium att för sällskapet föreslå de övrigas öde, i utbyte mot att de övriga får ställa ett kriterium som denne först måste uppfylla för att deras öde ska förverkligas.
## Kapitel 4: Spelflöde
### § 6
Om ett kriterium i en bingoruta inte längre går att uppnå kan texten i rutan justeras på samma sätt som är angivet för bingoreglerna i § 1, dock så att Kapitel 2 respekteras.
### § 7
Ifall någon får mer än trippel bingo behöver det övriga sällskapet enhälleligt bestämma vad som händer.
### § 8
Bingon avslutas då alla bingorutor är ikryssade eller genom en omröstning där samtliga deltagare är överens om att avsluta bingon.
